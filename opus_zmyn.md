<div id="hypercomments_widget" class="js-hypercomments-widget invisible"></div>

# Опис ключових змін  до проекту оновленої  програми  «Математики», 1 – 4 кл.

<b>Розвантаження програми, більшою мірою, відбулося за рахунок суттєвих змін у  Державних вимогах до рівня загальноосвітньої підготовки учнів.</b> В оновленій програмі   реалізується  принцип «ножиць»: при потребі, учитель той чи інший зміст може подати   глибше, а  перевіряти  -  лише обов’язковий мінімум і то не на рівні знання правил, формулювань, а здебільшого на рівні їх застосування при  виконанні практично – зорієнтованих вправ, завдань тощо, дібраних  учителем у відповідності  до вікових особливостей учнів, їх життєвого досвіду та уподобань. Отже, в оновленій програмі відбулося   <b><i>зміщення акцентів зі знаннєвих результатів на діяльнісні</i></b>.  <i>У такий спосіб враховано й  пропозиції дописувачів щодо необхідності реалізації диференційованого підходу до учнів з різними навчальними можливостями.</i> Так, у програмах 1 – 2-го класів знято вимоги щодо  знання напам’ять таблиць додавання та віднімання в межах 10 та в межах 20, таблиць множення та ділення. Щодо  порівняння чисел,  виконання арифметичних дій,  розв’язування простих рівнянь знято вимогу застосування учнем   способів міркування, запропонованих  учителем    (<i>учень зможе виконувати відповідні завдання зручним для себе способом</i>). При вивченні величин зроблено акцент на використання знань про вивчені величини при розв'язуванні практично - зорієнтованих задач, а не на механічне запам’ятовування правил, тверджень тощо. 

<b>З метою зменшення   теоретичного  навантаження курсу</b>, у програмі 1- 4 кл. доступнішою і зрозумілішою  мовою виписані деякі   формулювання, як у  змістовій частині, так і   у Вимогах.  У програмі   3-го класу, наприклад,  перенесено  акцент з теоретичних знань на  вироблення обчислювальних навичок   при розв’язуванні вправ, задач:  <i>«застосовує , а не «знає»</i>) правило множення суми на число у випадку множення двоцифрового або трицифрового числа на одноцифрове; <i>застосовує,  а не «знає»</i>) правило множення числа на суму або переставний закон множення; <i>застосовує, а  не «знає»</i>)  правило ділення суми на число у випадку ділення двоцифрового, трицифрового числа на одноцифрове»  та ін. Подібні зміни відбулися в програмах усіх 1-4 класів. 

<b>Цілком  вилучені такі вимоги:</b>   у 2-му класі: «<i>розуміє</i> спосіб складання таблиць додавання та віднімання чисел з переходом через десяток в межах 20», «<i>виконує</i> додавання і віднімання чисел з переходом через десяток в межах 20  способом округлення з опорою на зразок»; «має уявлення» про довжину, масу (1 клас), про кут (2 клас); «<i>розуміє</i>, що через одну точку можна провести безліч прямих; <i>класифікує</i> кути та многокутники за певними ознаками; <i>будує</i> коло (круг) заданого радіуса за допомогою циркуля; <i>позначає</i>  на рисунку елементи кола та круга: центр, радіус, діаметр» (змістова лінія «Просторові відношення. Геометричні фігури», 3-й клас); «<i>знає</i> означення периметра многокутника; <i>розв’язує</i> задачі на обчислення довжини сторони прямокутника за відомими периметром і довжиною однієї сторони прямокутника» (змістова лінія «Величини», 3-й клас); «<i>планує</i> послідовність виконання дій під час письмового множення і ділення; <i>розуміє</i> спосіб множення на трицифрове число» (Змістова лінія «Числа дії з числами», Письмове множення і ділення на двоцифрові та трицифрові числа. 4 клас); «<i>розуміє</i>, що рух тіл описується за допомогою трійки взаємопов’язаних величин: шлях, швидкість і час» (змістова лінія «Величини», Швидкість, 4 клас); «<i>визначає</i> площу плоскої фігури за допомогою палетки» (змістова лінія «Величини», Площа. 4 клас).

<b>Окремі вимоги до рівня загальноосвітньої підготовки учнів - мінімізовані.</b> При ознайомленні із додаванням і відніманням без переходу через розряд в концентрі «Сотня», в 1-му класі, зазначено лише: «<i>розуміє</i>  сутність порозрядного додавання і віднімання двоцифрових чисел без переходу через десяток», а у змісті цієї теми вилучено деталізацію випадків обчислення. Взагалі, мінімізовані вимоги у змістових лініях: Математичні вирази. Рівності. Нерівності (1, 2 клас), Просторові відношення. Геометричні фігури (2 клас. Коло і круг), Сюжетні задачі (4 клас). У окремих випадках обчислень знято вимогу «коментує свої дії під час виконання обчислень». 

<b>У змістовій частині програма з математики для 1 – 4-х класів зазнала таких змін:</b>  Виходячи з того, що Закон України №2442-VI «Про внесення змін у законодавчі акти із питань загальної середньої та дошкільної освіти», яким передбачена обов’язкова дошкільна освіта дітей старшого дошкільного віку, не діє повною мірою, <i>то в 1-му класі виключено «Узагальнення і систематизацію математичних уявлень, сформованих у передшкільний період»</i>. 

При вивченні таблиць множення та ділення, в 2-му класі, виокремлено два етапи, один з яких: «Таблиці множення чисел 6-9 та ділення на 6 – 9 (ознайомлення)». Враховано пропозиції щодо позначення геометричних фігур буквами (вилучено зі змісту програми 1-го класу), перенесення задач з буквеними даними (перенесено з 3-го класу в 4-й клас); термін «сукупність» замінено на «групу об’єктів», вилучено з 2-го класу задачі на збільшення та зменшення числа на кілька одиниць, сформульовані у непрямій формі, з програми 4 –го класу вилучено тему множення і ділення багатоцифрового числа на трицифрове  тощо.

При *розвантаженні* програми з математики враховувались такі *об’єктивні фактори*:

1.**Необхідність розвантаження програми у рамках  чинного Державного стандарту початкової загальної освіти та наявності у шкільних бібліотечних фондах підручників, виданих за державні кошти у 2012-2016 роках.** Тому, пропозиції щодо перенесення певного змісту (дробів, ускладнених рівнянь, задач на рух, задач на пропорційне ділення, задач на знаходження невідомих за двома різницями, письмового множення та ділення тощо) у 5-й клас реалізувати неможливо. З тієї самої причини не можна задовольнити вимоги дописувачів *щодо підсилення в курсі математики початкової школи геометричної складової, введення від’ємних чисел та десяткових дробів тощо*. 

З огляду на ці фактори,  не враховано пропозиції й щодо  перенесення навчального змісту з одного класу до іншого, зокрема  додавання та віднімання в межах 20 з переходом через розряд, нумерації чисел в концентрі «Сотня»,  табличного множення та ділення тощо).

2.**Наявність пропозицій, що заперечують (виключають) одна одну**. Найбільш дискусійними були питання, що стосувалися таких тем:
- *додавання та віднімання в межах 20 з переходом через розряд*. Частина дописувачів пропонувала  вивчати цей зміст в 1-му класі, а інша – залишити для вивчення у 2-ому (залишили у програмі 2-го кл.). 

- *нумерація чисел в концентрі «Сотня», додавання та віднімання без переходу через розряд в концентрі «Сотня».*  Були пропозиції щодо перенесення цих питань до 2-го класу.  Коментарі прихильників залишити вивчення теми  «Концентр «Сотня»» у 1 класі були більш, ніж переконливі, в т.ч й з огляду на світовий досвід тощо *(тему залишили в 1-му класі, але при вивченні додавання та віднімання без переходу через розряд в межах 100 спростили змістову та результативну частину програми).*

- *письмове додавання та віднімання чисел.* Ця тема вивчається у 3 класі. Були пропозиції  розпочати її вивчення  у 2-ому класі, з якими частина дописувачів не погоджувалася. *Ми залишили цю тему для вивчення у 3 класі, оскільки вважаємо,  що впродовж 2 класу варто сформувати відповідні навички   усних обчислень, а  далі – перейти до  письмового додавання і віднімання чисел.* 

- *табличне множення та ділення.*  Пропозиції були досить різні: не вивчати таблиці  множення і ділення у 2 класі, а перенести їх вивчення до 3-4 класу. Пропозиція друга:  вивчати   таблиці  множення чисел 2 – 5 і відповідних випадків ділення у 2-му класі, а таблиці множення чисел 6 – 9 та відповідних випадків ділення  - у 3-му класі. Обидві пропозиції не набрали якоїсь переважаючої підтримки. *Тому нами прийнято компромісне рішення: у 2-му класі учні вивчають сутність дії множення і ділення,  а  самі  таблиці використовують  при  обчисленнях.  Таблиці множення чисел 6 – 9 та відповідні таблиці ділення вводяться на рівні ознайомлення. Знання таблиць множення напам’ять  передбачається  програмою 3-го класу.*

- *ускладнені  рівняння.* Щодо вивчення цієї теми в тому чи іншому класі  думки дописувачів розділилися: одні пропонували не вивчати цілком, другі – перенести цей тип рівнянь для вивчення з 4 у 3-ій клас, бо дітям цікаво і легко навчитися їх розв’язувати;  ще інші – залишити без змін.  Виходячи з наявності досить різних поглядів на зміст і місце цієї теми в початковому курсі математики, *вивчення рівнянь, в яких або права частина, або один з компонентів подано числовим виразом, залишили у програмі 4-го класу.* 

-	*дії з іменованими числами:* багато пропозицій стосувалося спрощення програми в контексті треба чи не треба  навчати  молодших школярів  виконувати  дії з іменованими числами. Але,  насправді діти чи не щодня стикаються з необхідністю володіти навичкою додавання чи віднімання іменованих чисел з одиницями вартості, маси, часу, довжини. Без цих умінь  не можна буде  формувати відповідні компетентності. Тому вважаємо, що  потреба навчати таких дій є,  *але при цьому ми спростили змістову та результативну частину програми.*

При більш детальному порівнянні програми 2015 року і оновленої програми  можна буде переконатися, що завдяки небайдужості  учасників відкритого обговорення проблеми розвантаження програми з математики, достатньо великої кількості конструктивних пропозицій і  порад  – ці зміни  відбулися  і  сподіваємося, що  на користь молодших школярів.

Дякуємо всім за співпрацю!

<div class="js-hypercomments-container">
    <a href="http://hypercomments.com" class="hc-link" title="comments widget">comments powered by HyperComments</a>
</div>