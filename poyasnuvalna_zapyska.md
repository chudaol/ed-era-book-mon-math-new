<div id="hypercomments_widget" class="js-hypercomments-widget invisible"></div>

Пояснювальна записка
=============================================
Курс математики – важлива складова навчання і виховання молодших школярів, основоположна частина математичної освіти. 

Програма з математики для 1–4 класів спрямована на реалізацію мети та завдань освітньої галузі, визначених у Державному стандарті початкової загальної освіти. 

Навчання математики забезпечує формування у молодших школярів ключових компетентностей, з-поміж яких можна виділити: уміння вчитися, здатність логічно міркувати, уміння критично мислити, розв’язувати проблеми, застосовуючи математику для вирішення повсякденних задач, працювати в команді тощо. Крім того, навчання математики сприятиме виробленню в учнів передумов самостійного пошуку й аналізу інформації,  фінансової грамотності та підприємницьких навичок.

Основним завданням навчання математики є формування в молодших школярів предметної математичної компетентності, яка виявляється у таких ознаках: 
* цілісне сприйняття світу, розуміння ролі математики у пізнанні дійсності; 
* розпізнавання проблем, які розв’язуються із застосуванням математичних методів; 
* здатність розв’язувати сюжетні задачі, логічно міркувати, виконувати дії за алгоритмом, обґрунтовувати свої дії; 
* уміння користуватися математичною термінологією, знаковою і графічною інформацією; 
* уміння орієнтуватися на площині та у просторі; 
* здатність застосовувати обчислювальні навички й досвід вимірювання величин у практичних ситуаціях. 

Важливу роль у формуванні компетентності учня відіграє набуття ним досвіду задоволення пізнавальних інтересів, проявів емоційно-ціннісних ставлень, творчої активності, спілкування, соціальних орієнтацій.

Відповідно до Державного стандарту початкової загальної освіти курс математики будується за такими змістовими лініями: 
* числа, дії з числами; 
* величини; 
* математичні вирази, рівності, нерівності; 
* сюжетні задачі; 
* просторові відношення, геометричні фігури; 
* робота з даними (реалізується наскрізно в усіх інших змістових лініях). 

Основу змісту початкового курсу математики становить арифметика цілих невід’ємних чисел і вимірювання величин. На пропедевтичному рівні подаються елементи алгебри та геометрії.  Зміст розділів у кожному класі розширюється і доповнюється. Таким чином забезпечується поступове розширення і ускладнення навчального матеріалу, його актуалізація, повторення, закріплення. Це сприяє формуванню знань, умінь, навичок і способів діяльності на вищому рівні узагальнення. 

У зв’язку з цим розділи починаються із узагальнення і систематизації навчального матеріалу, який вивчався у попередньому класі (на попередньому ступені освіти), з подальшим його розвитком.

<div class="js-hypercomments-container">
    <a href="http://hypercomments.com" class="hc-link" title="comments widget">comments powered by HyperComments</a>
</div>